# Overeenkomst van Opdracht
(c) 2018, 2020 Ingeborg Hoogstrate - van der Molen CC-SA-BY 4.0
Contributions by: Winfried Tilanus

Partij 1. [Naam], gevestigd te [Plaats] aan de [adres], te
dezen rechtsgeldig vertegenwoordigd door [naam* *persoon], KvK
[nummer], hierna te noemen: "Opdrachtgever"; en

Partij 2. [Naam], gevestigd te [Plaats] aan de [adres], te
dezen rechtsgeldig vertegenwoordigd door [naam persoon], KvK
[nummer], hierna te noemen: "Opdrachtnemer";

gezamenlijk te noemen: "Partijen";

Overwegende dat:

a. Opdrachtgever werkzaam is op het gebied van [invullen
dienstverlening];

b. Opdrachtgever in het kader van de AVG aangemerkt wordt als
*verwerkingsverantwoordelijke/verwerker* van persoonsgegevens;

c. Opdrachtgever in het kader hiervan behoefte heeft aan ondersteuning
door een functionaris gegevensbescherming zoals [verplicht art
37/vrijwillig aangesteld] vanuit de AVG;

d. Opdrachtnemer (functionaris gegevensbescherming) als zodanig in staat
en bereid is deze werkzaamheden uit te voeren;

e. Partijen uitsluitend met elkaar wensen te contracteren op basis van
een overeenkomst van opdracht in de zin van artikel 7:400 e.v. BW;

f. Partijen uitdrukkelijk niet beogen om een arbeidsovereenkomst aan te
gaan in de zin van artikel 7:610 e.v. BW;

g. Partijen ervoor kiezen om in voorkomende gevallen de fictieve
dienstbetrekking van thuiswerkers of gelijkgestelden zoals bedoeld in de
artikelen 2b en 2c Uitvoeringsbesluit Loonbelasting 1965 en de artikelen
1 en 5 van het Besluit aanwijzing gevallen waarin arbeidsverhouding als
dienstbetrekking wordt beschouwd (Besluit van 24 december 1986, Stb.
1986, 655), buiten toepassing te laten en daartoe deze overeenkomst
opstellen en ondertekenen voordat uitbetaling plaatsvindt;

h. deze overeenkomst gelijkluidend is aan de door de Belastingdienst op
29-02-2016 onder nummer 9015550000-06-2 opgestelde modelovereenkomst;

i. Partijen de voorwaarden waaronder Opdrachtnemer voor Opdrachtgever
zijn werkzaamheden zal verrichten, in deze overeenkomst wensen vast te
leggen.

Partijen komen het volgende overeen:

**Artikel 1** De opdracht

1.1 Opdrachtnemer verplicht zich voor de duur van de overeenkomst
tenminste de navolgende werkzaamheden te verrichten:

-   Opdrachtgever en de werknemers en verwerkers die verwerken voor
    opdrachtgever, informeren en adviseren over hun verplichtingen uit
    hoofde van de Algemene Verordening Gegevensbescherming (AVG) en
    andere Unierechtelijke of lidstaatrechtelijke
    gegevensbeschermingsbepalingen;
-   toezien op naleving van de AVG, van andere Unierechtelijke of
    lidstaatrechtelijke gegevensbeschermingsbepalingen en van het beleid
    van de Opdrachtgever met betrekking tot de bescherming van
    persoonsgegevens, met inbegrip van de toewijzing van
    verantwoordelijkheden, bewustmaking en opleiding van het bij de
    verwerking betrokken personeel en de betreffende audits;
-   desgevraagd advies verstrekken met betrekking tot de
    gegevensbeschermingseffect-beoordeling (PIA) en toezien op de
    uitvoering daarvan in overeenstemming met artikel 35 AVG;
-   met de toezichthoudende autoriteit samenwerken;
-   optreden als contactpunt voor de toezichthoudende autoriteit inzake
    met verwerking verband houdende aangelegenheden, met inbegrip van de
    in artikel 36 AVG bedoelde voorafgaande raadpleging, en, waar
    passend, overleg plegen over enige andere aangelegenheid.

1.2 Overige werkzaamheden van Opdrachtnemer worden waar nodig afgestemd
met Opdrachtgever. Opdrachtgever zorgt ervoor dat deze taken of
plichten niet tot een belangenconflict leiden.

**Artikel 2** Verplichtingen opdrachtgever

2.1 Opdrachtnemer wordt aangewezen op grond van zijn/haar
professionele kwaliteiten en, in het bijzonder, zijn/haar deskundigheid
op het gebied van de wetgeving en de praktijk inzake gegevensbescherming
en zijn vermogen de in artikel 1.1 bedoelde taken te vervullen.

2.2 Opdrachtgever zorgt ervoor dat Opdrachtnemer naar behoren en
tijdig wordt betrokken bij alle aangelegenheden die verband houden met
de bescherming van persoonsgegevens. In het bijzonder moet de
Opdrachtnemer betrokken worden bij de volgende activiteiten van
Opdrachtgever in het kader van gegevensverwerking:

- wijzigingen in de data die opgeslagen wordt;
- nieuwe doelen voor gegevensverwerking;
- nieuwe gegevensverwerkingen;
- nieuwe verwerkers;
- nieuwe methoden en technieken van verwerken;
- nieuwe interne richtlijnen;
- wijzigingen in beveiligingsbeleid;
- incidenten met betrekking tot persoonsgegevens;
- verzoeken tot inzage door betrokkenen;
- verzoeken van autoriteiten i.v.m. opsporing (of andere wettelijke plichten).

2.3 Opdrachtgever ondersteunt Opdrachtnemer bij de vervulling van
de in artikel 1.1 bedoelde taken door hem/haar toegang te verschaffen
tot persoonsgegevens en verwerkingsactiviteiten en door hem/haar de
benodigde middelen ter beschikking te stellen voor het vervullen van
deze taken en het in stand houden van zijn/haar deskundigheid. Hiertoe verstrekt Opdrachtgever aan Opdrachtnemer alle bevoegdheid en informatie benodigd voor een goede uitvoering van de opdracht. De Opdrachtnemer verstrekt in ieder geval toegang tot:

- medewerkers van Opdrachtgever;
- systemen van Opdrachtgever;
- informatie nodig om analyses te kunnen uitvoeren (o.a. management
analyse).

[Optioneel] Indien gewenst kan in een bijlage vastgelegd worden
hoe de toegang eruit ziet.

2.5 Opdrachtgever zorgt ervoor dat Opdrachtnemer geen instructies
ontvangt met betrekking tot de uitvoering van al diens taken.
Opdrachtnemer brengt rechtstreeks verslag uit aan de hoogste
leidinggevende van Opdrachtgever en/of aan de toezichthoudende
autoriteit.

2.6 Aan het advies van Opdrachtnemer is Opdrachtgever niet gebonden.
Waar nodig kan Opdrachtgever gegevensbeschermingsrichtlijnen of
-programma's opstellen waarin aangegeven staat wanneer Opdrachtnemer
geraadpleegd dient te worden.

2.7 Opdrachtgever blijft verantwoordelijk voor de naleving van de
privacywetgeving en moet kunnen aantonen dat deze nageleefd wordt.
Indien Opdrachtgever beslissingen neemt die niet aan de AVG voldoen en
die niet met het advies van Opdrachtnemer overeenkomen, dient
Opdrachtnemer de gelegenheid geboden te worden zijn afwijkende mening
duidelijk te maken aan diegenen die de beslissingen nemen.

2.8 Betrokkenen kunnen contact opnemen met Opdrachtnemer over alle
aangelegenheden die verband houden met de verwerking van hun gegevens en
met de uitoefening van hun rechten uit hoofde van deze verordening.

2.9 Opdrachtgever maakt de contactgegevens van de functionaris voor
gegevensbescherming (Opdrachtnemer) intern bekend en deelt die mee aan
de toezichthoudende autoriteit.

2.10 Opdrachtnemer dient onmiddellijk geraadpleegd te worden indien
zich een datalek of ander incident heeft voorgedaan.

**Artikel 3** Verplichtingen opdrachtnemer

3.1 Opdrachtnemer accepteert de opdracht en de uitvoering van de
dienstverlening als externe functionaris gegevensbescherming. Hij/zij
voert op basis van zijn professionele bekwaamheid de overeengekomen
werkzaamheden uit (inspanningsverplichting).

3.2 Opdrachtnemer zal met ondersteuning van Opdrachtgever zijn
professionele bekwaamheid onderhouden door middel van jaarlijkse
scholing, in de vorm van eigen publicaties, workshops/lezingen.

3.3 Opdrachtnemer is lid van het NGFG en de IAPP en houdt zich daarmee
aan de professionele eisen, zoals gesteld door deze organisaties.
[Optioneel]

3.4 Opdrachtnemer deelt zijn werkzaamheden zelfstandig in. Wel vindt,
voor zover dat voor de uitvoering van de opdracht nodig is, afstemming
met Opdrachtgever plaats in geval van samenwerking met anderen, zodat
deze optimaal zal verlopen. Indien noodzakelijk voor de werkzaamheden
richt Opdrachtnemer zich naar de arbeidstijden bij Opdrachtgever.

3.5 Opdrachtnemer beoordeelt zelfstandig de te nemen stappen bij de
behandeling van een zaak, het onderzoeken van een klacht of het
raadplegen van een toezichthouder. Verder handelt zij/hij onafhankelijk
en zelfstandig bij gegevensbeschermingskwesties.

**Artikel 4** Duur van de overeenkomst

4.1 De opdracht vangt aan op [datum] en wordt aangegaan voor [bepaalde duur tot [datum]|onbepaalde duur].

4.2 Opdrachtgever verklaart zich er uitdrukkelijk mee akkoord dat
Opdrachtnemer ook ten behoeve van andere opdrachtgevers werkzaamheden
verricht.

**Artikel 5** Werktijden

5.1 Opdrachtnemer werkt een [vast|flexibel] aantal uren [urenaantal]
per maand. [Bij flexibel] Het aantal uren worden per [maand|kwartaal]
afgestemd.

[leg vast hoe omgegaan wordt met extra werk o.a. vanwege een
datalek of veel verzoeken vanuit betrokkenen]

5.2 Opdrachtnemer is op [dagen van de week] aanwezig bij
Opdrachtgever. [of] Opdrachtnemer is op [dagen van de week]
beschikbaar voor Opdrachtgever. [leg vast of de FG op vaste tijdstippen
aanwezig is bij Opdrachtgever]

5.3 Opdrachtnemer zorgt dat hij/zij per mail en/of telefoon goed
bereikbaar is voor vragen/klachten van betrokkenen en de
toezichthoudende autoriteit. [leg vast hoe de bereikbaarheid geregeld
wordt wanneer er een datalek geconstateerd is - zowel de bereikbaarheid
als de afhandeling ervan]

**Artikel 6** Nakoming en vervanging

6.1 Indien de Opdrachtnemer op enig moment voorziet dat hij/zij de
verplichtingen in verband met een geaccepteerde opdracht niet, niet
tijdig of niet naar behoren kan nakomen, dan dient de Opdrachtnemer de
Opdrachtgever hiervan onmiddellijk op de hoogte te stellen.

6.2 Opdrachtnemer is niet verantwoordelijk voor vervanging bij het niet
kunnen uitvoeren wegens vakantie en/of ziekte. In onderlinge afstemming
zullen werkzaamheden op een ander tijdstip worden uitgevoerd. [Optioneel: er wordt contact gelegd met andere FG's of een samenwerkingsgroep/pool van externe FG's, zodat er altijd vervanging mogelijk is. Ook bij bijv. een datalek tijdens vakantie van Opdrachtnemer]

**Artikel 7** Opzegging overeenkomst

7.1 Opdrachtgever heeft het recht deze overeenkomst tussentijds te
beëindigen met inachtneming van een opzegtermijn van 4 weken. Opzegging
dient schriftelijk te geschieden.

7.2 Elk van de partijen heeft het recht de overeenkomst met
onmiddellijke ingang geheel of gedeeltelijk tussentijds te beëindigen,
zonder dat een opzegtermijn in acht hoeft te worden genomen, zonder dat
een ingebrekestelling of rechterlijke tussenkomst is vereist en zonder
dat de opzeggende partij tot een schadevergoeding zal zijn verschuldigd:

-   in geval de wederpartij ernstig tekort schiet in de nakoming van
    enige verplichting voortvloeiende uit de overeenkomst en dit
    tekortschieten niet binnen vier weken na schriftelijke kennisgeving
    hiervan door de eerstgenoemde partij is hersteld;
-   in geval door de wederpartij surcéance van betaling is aangevraagd,
    de wederpartij in staat van faillissement is verklaard, in staat van
    liquidatie is verklaard of een bewindvoerder over diens activa of
    een deel daarvan is aangesteld;

7.3 Als een partij opzegt nadat een opdracht is verstrekt en aanvaard en
voordat deze is afgerond, is deze partij schadeplichtig, als de andere
partij aantoont schade te lijden in verband met de opzegging.

7.4 Indien beëindiging van de overeenkomst door Opdrachtgever het gevolg
is van wanprestatie door Opdrachtnemer, is Opdrachtgever onder geen
enkele omstandigheid schadeplichtig wegens opzegging.

7.5 Van een wanprestatie zoals benoemd in artikel 7.4 is geen sprake
indien Opdrachtgever het oneens is met advies van Opdrachtnemer.

7.6 Opzegging door Opdrachtgever is niet mogelijk wanneer hij opzegt
vanwege aansprakelijkheid voor de niet nakoming van wettelijke regels
en/of de AVG.

7.7 Er bestaat geen belangenverstrengeling tussen partijen, voor
zover bekend, bij het aangaan van deze overeenkomst. Wanneer er sprake
mocht zijn van belangenverstrengeling dan kan dit, na beoordeling door
beide partijen, reden zijn tot directe beëindiging van de overeenkomst
in navolging van artikel 7.2.

**Artikel 8** Vergoeding, facturering en betaling

8.1 Opdrachtgever betaalt Opdrachtnemer €[bedrag],- per uur
exclusief BTW. Dit betreft de [overeengekomen uren|daadwerkelijk
gemaakte uren], exclusief meerwerk. Meerwerk wordt in rekening gebracht
op basis van werkelijk gemaakte uren. [neem hier ook de afspraken op
uit artikel 5.1 t.a.v. meerwerk]

8.2 Opdrachtnemer zal voor de verrichte werkzaamheden maandelijks aan
Opdrachtgever een factuur (doen) zenden. De factuur zal voldoen aan de
wettelijke vereisten.

8.3 Opdrachtgever betaalt het gefactureerde bedrag aan Opdrachtnemer
binnen 30 dagen na ontvangst van de factuur.

8.4 Ingeval hulpmiddelen van Opdrachtgever noodzakelijk zijn bij de
uitvoering van de opdracht, brengt Opdrachtgever de daarmee
samenhangende kosten in rekening aan Opdrachtnemer.

**Artikel 9** Geheimhouding

9.1 Opdrachtnemer is met betrekking tot de uitvoering van zijn taken
overeenkomstig het Unierecht of het lidstatelijk recht tot geheimhouding
gehouden.

9.2 Na afloop van de overeenkomst blijft de geheimhoudingsplicht
bestaan, buiten hetgeen wat Opdrachtnemer verplicht is op basis van
onderzoek door de toezichthoudende autoriteit en/of een andere bevoegde
instantie te melden.

**Artikel 10** Aansprakelijkheid

10.1 Indien Opdrachtnemer aansprakelijk is jegens Opdrachtegever voor
schade uit welke hoofde dan ook, is Opdrachtnemer alleen aansprakelijk
voor directe schade die Opdrachtgever lijdt als gevolg van een aan
Opdrachtnemer toerekenbare tekortkoming en/of onrechtmatige daad. De
totale aansprakelijkheid onder de Overeenkomst, zal nooit meer bedragen
dan de jaarlijkse vergoeding die Opdrachtgever aan Opdrachtnemer betaalt
voor de te leveren dienst.

10.2 Opdrachtgever vrijwaart Opdrachtnemer voor alle aanspraken,
boeten en/of maatregelen van derden o.a. wegens een datalek, daaronder
begrepen Betrokkenen en de Toezichthoudende autoriteit, die jegens
Opdrachtgever worden ingesteld of opgelegd wegens een schending van de
AVG en/of andere Toepasselijke wet- en regelgeving betreffende de
Verwerking van Persoonsgegevens door Opdrachtgever, haar medewerkers of
door Opdrachtnemer.

10.3 Opdrachtnemer draagt zorg voor afdoende dekking van de
aansprakelijkheid door middel van een aansprakelijkheidsverzekering. Op
verzoek van Opdrachtgever geeft Opdrachtnemer Opdrachtgever inzage in
(de polis van) deze beroepsaansprakelijkheidsverzekering.

**Artikel 11** Retourneren data

11.1 Na beëindiging van de Overeenkomst, wist Opdrachtnemer alle
persoonsgegevens en verwijdert bestaande kopieën, tenzij opslag van
persoonsgegevens op grond van geldende regelgeving verplicht is.

11.2 Het gebruik van eigen middelen door Opdrachtnemer is mogelijk,
indien deze kan aantonen dat er sprake is van passende technische en
organisatorische maatregelen. [Aanvullend: Indien Opdrachtnemer toegang
heeft tot bijzondere persoonsgegevens moeten aanvullende afspraken
gemaakt worden over het gebruik van middelen.]

**Artikel 12** Geschillen

12.1 Geschillen met betrekking tot deze overeenkomst of met betrekking
tot al hetgeen daarmee verband houdt of daaruit voortvloeit, zullen aan
de bevoegde rechter in Nederland worden voorgelegd.

**Artikel 13** Rechts- en forumkeuze

13.1 Op deze overeenkomst en al hetgeen daarmee verband houdt, is
Nederlands recht van toepassing.

**Artikel 14** Wijziging van de overeenkomst

14.1 Wijzigingen van en aanvullingen op deze overeenkomst zijn slechts
geldig voor zover deze schriftelijk tussen partijen zijn overeengekomen.

In tweevoud,

Te [plaats], op [datum]:


...........................................

Opdrachtgever

en

Te [plaats], op [datum]:

...........................................

Opdrachtnemer
